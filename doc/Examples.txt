/*----------------------------------------------------------------------------------------------------------------------
										Java ile Nesne Yönelimli Programlama

											   Eğitmen: Oğuz KARAN

										C ve Sistem Programcıları Derneği
----------------------------------------------------------------------------------------------------------------------*/
/*----------------------------------------------------------------------------------------------------------------------
	05.08.2023
----------------------------------------------------------------------------------------------------------------------*/

/*----------------------------------------------------------------------------------------------------------------------
	Java, hem programlama diline hem de ortamına (platform) verilen bir isimdir. Genel olarak kursumuzda Java dendiğinde
	programlama dili anlaşılacaktır. Ayrıca Java ortamı için JavaSE'de kullanılacaktır. Aslında JavaSE de genel bir
	terimdir.

	Java Ortamının Temel Özellikler:
	- Arakodlu çalışma sistemi: C ve C++ gibi dillerde yazılan programdan üretilen dosya (executable file)
	sistem düzeyinde (donanım, isletim sistemi vs.) çalışabilir. Örneğin, Windows işletim sistemi için üretilmiş
	bir program, Mac OS işletim sisteminde doğrudan çalıştırılamaz. O sistem için çalışabilir dosyanın ayrıca üretilmesi
	gerekir. Java'da yazılan programdan üretilen kod geneldir ve herhangi bir sisteme özgü değildir. Kendine ait
	standart formatı vardır. Bu şekilde üretilen dosyalara genel olarak "ara kod (intermediate code)" denir. Java özelinde
	bu arakoda "byte code" denir. Bu durumda byte code'u işletim sistemi çalıştıramaz. İşte bu durumda bu kodu çalıştıran
	işletim sistemine özgü ayrı bir program kullanılır. Bu programa genel olarak "Java Virtual Machine (JVM)" denir. Aslında
	sistem düzeyinde çalışan program budur. JVM arakodu yorumlayarak makine koduna (machine code) dönüştürür. Bu işleme
	"Just In Time Compilation (JIT)" denir. Böylesi bir tasarımın en büyük avantajı programın taşınabilirliğidir. Yani
	Java programcısı, programını bir kez yazar ve bir kez byte code'unu üretir ve bu byte her sistemde çalıştırılabilir.
	Şüphesiz bu durumun da istisnaları vardır. Ancak unutulmamalıdır ki, arakodlu çalışma sistemi görece yavaştır. Ancak
	bu yavaşlık Java'nın hedeflediği uygulamalar açısından önemsizdir. Geliştirme ve çalıştırma anlamında şu temel kavramlar
	önemlidir:
		- JVM (Java Virtual Machine): Byte code'u yorumlayarak aşağı seviyeli makine koduna dönüştürür. Aslında JVM
		byte code'un nasıl yorumlayanacağına yönelik soyut bir kavramdır.

		- JRE (Java Runtime Environment): genel olarak Java ile yazılmış bir uygulamayı çalıştırmak için gereken araçları ve
		uygulamaları içeren bir pakettir. Yani Java ile yazılmış bir programın çalıştırılabilmesi için JRE gereklidir.

		- JDK (Java Development Kit): Geliştirme (development) için kullanılan araçları barındıran bir pakettir. JDK içerisinde
		geliştirme yaparken kullanılmak üzere çalıştırma araçları da bulunur.

		Ticari kullanımlarda Java 11 ile birlikte bir takım değişiklikler yapılmıştır. Şu şekilde özetlenebilir: Genel olarak geliştirme ortamı
		ücretsizdir, çalıştırma ortamı ücretli olabilir ancak ücretsiz olanları da vardır. Bu konuların detayları vardır. Bu
		bölümde ele alınmayacaktır. Örneğin Oracle firmasının JRE'si ücretlidir ancak Open JRE denilen tamamen ücretsiz bir
		ortam da mevcuttur.

		Arakodlu çalışma sisteminin yukarıda anlatılan avantajına "Write Once Run Anywhere (WORA)" da denilmektedir.

	- Hızlı uygulama geliştirme ortamı: Java hızlı uygulama geliştirme (rapid application development) ortamı sunar. Bu anlamda
	ürün elde edilmesi daha çabuk olabilmektedir ve aynı zamanda öğrenmesi de görece kolay olabilmektedir.

	- Geniş bir sınıf kütüphanesi: Java'da (JavaSE'de) geniş bir sınıf kütüphanesi vardır. Veritabanı işlemleri, web programlama
	vb. için gereken bir çok sınıf hazır olarak bulunmaktadır.

	- Güvenli çalışma ortamı: Java'da yazılan programların, programcının yaptığı hatalardan dolayı sisteme zarar verme olasıkları
	çok çok azdır. Bu da güvenli bir çalışma ortamı sunmasına yol açar.
----------------------------------------------------------------------------------------------------------------------*/

/*----------------------------------------------------------------------------------------------------------------------
	06.08.2023
----------------------------------------------------------------------------------------------------------------------*/

/*----------------------------------------------------------------------------------------------------------------------
	Programlama Dillerinin Sınıflandırılması: Programlama dilleri çeşitli şekillerde sınıflandırılabilse de genel olarak
	3 şekilde sınıflandırma eğilimi söz konusudur:
	1. Seviyelerine (level) göre sınıflandırma: Programlama dilinin seviyesi onun insan algısına yakınlığının ölçüsüdür. Yüksek
	seviyeli diller (high level languages) hem dil özellikleri, hem de uygulama geliştirme anlamında insan algısına yakınlıkları
	dolayısıyla daha kolay öğrenebilirler. Düşük seviyeli diller (low level languages) makineye daha yakın dillerdir. Olabilecek
	en düşük seviyeli dil makine dilidir.

	2. Kullanım alanlarına göre sınıflandırma: Dilin hangi alanlarda kullanılabileceğine göre sınıflandırmadır. Bazı diller
	birden fazla alanda kullanılabilirler. Bazı diller ise sadece bir alanda kullanılabilirler. Bu anlamda genel amaçlı diller,
	bilimsel ve mühendislik dilleri, veritabanı dilleri, yapay zeka dilleri, oyun ve animasyon dilleri vb. alanlar için diller
	söz konusu olabilmektedir.

	3. Programlama modeline göre sınıflandırma: Bir programı yazarken kullanılan genel model (paradigm) önemlidir. Bazı dillerde
	sınıf yoktur. Program çeşitli alt programların (function) bir araya getirilmesiyle yazılır. Bu modele "procedurel model"
	denir. Bazı dillerde sınıflar vardır ve programlar sınıflar kullanılarak yazılır. Başka bir çok kavramla birlikte sınıflar
	kullanılarak yazılan programlama modeline "nesne yönelimli model (object oriented model)" denir. Bazı dillerde programlar
	matematiksel formül yazıyormuş gibi yazılmaktadır. Bu tarz programlama modeline "fonksiyonel (functional)" model denir.
	Bazı diller birden fazla modeli desteklerler. Bu tarz dillere "multi paradigm languages" denilmektedir. Birden fazla modeli
	destekleyen diller, modellerin tüm özelliklerini desteklemeyebilir.

	Bu durumda Java, bilimsel ve mühendislik uygulamalarında, web uygulamalarında, yapay zeka uygulamalarında, mobil
	programlamada vb. kullanılabilen genel amaçlı, yüksek seviyeli, nesne yönelimli programlama modeli ile uygulama
	geliştirilebilen ve özellikle Java 8 ile birlike fonksiyonel programlama modelini de belirli ölçüde destekleyen
	"multi paradigm" bir dildir.

	Anahtar Notlar: Bir dilin bir çok alanda kullanılabilmesi, o dilin tüm alanlarında pratikte kullanılacağı anlamına gelmez.
	Bir alanda daha etkin kullanılabilen bir dil varsa o dil daha fazla tercih edilebilir.

	Anahtar Notlar: Yukarıda anlatılan kavramların detayları vardır. Zaman içerisinde anlaşılacaktır.
----------------------------------------------------------------------------------------------------------------------*/

/*----------------------------------------------------------------------------------------------------------------------
	Temel Kavramlar:
	Çevirici Programlar, Derleyiciler ve Yorumlayıcılar: Bir dilde yazılmış programı başka bir dile çeviren programlara
	çevirici programlar (translator) denir. Çevirici programlarda bir kaynak dil (source language) ve bir hedef dil (target/destination language)
	vardır. Kaynak dil yüksek seviyeli, hedef dil düşük seviyeli bir programlama diliyse bu durumda çevirici programa
	derleyici (compiler) denir. Örneğin Java programlama dilinden Kotlin programlama diline dönüştürme yapan program
	bir translator, Java programlama dilinden byte code'a dönüştürme yapan program ise bir compiler'dır. JVM'in byte code'u
	makine kodu makine koduna çevirme faaliyeti de bir derleme işlemidir. Bu sebeple buna JIT compilation denir. Bazı
	dillerde yazılan programlar herhangi bir kod üretilmeden çalıştırılırlar. Bu tarz dillerde yazılmış programları
	herhangi bir kod üretmeden çalıştıran programlara "interpreter" denir. Bazı diller hem derleyici hem yorumlayıcı ile
	kullanılabilirler. Java pratikte derleyici ile kullanılan Java 11 ile birlikte "java" programı yorumlayıcı olarak da
	java kodunu byte üretilmeden çalıştırabilmektedir. Yorumlayıcı ile kullanılan diller derleyici ile kullanılan dillere
	göre daha yavaş olma eğilimindedir.

	Anahtar Notlar: Bir uygulama tek bir java dosyasından oluşmak zorunda değildir. Hatta bir Java uygulaması yalnızca
	java kodlarından da oluşmak zorunda değildir. Bu durumda farklı java dosyaları ayrı derlenir. Hatta aynı dosyada
	bulunan sınıflar da ayrı derlenir. Bir ürün aslında tüm birimlerinin uygun şekilde derlenmesi ve ele alınmasıyla
	elde edilir. Bu işleme genel olarak "build" terimi kullanılır. Build işlemi yalnızca derleme işlemi değildir. Yani
	bir uygulamanın ürün olarak elde edilmesi süreci "build" işlemidir. Burada anlatılanların da detayları zamanla
	ele alınacaktır.

	İşletim Sistemi (Operating System): Makinenin donanımını yöneten, bilgisayar ile kullanıcı arasında bir köprü oluşturan
	yazılımdır. Br işletim sisteminin pek çok görevi vardır. Programları çalıştırmak, çeşitli cihazları ve aygıtları yönetmek,
	dosyaları ve dizinleri (directory) organize etmek vb. görevler sayılabilir. İşletim sistemleri genel olarak iki gruba
	ayrılabilir: masaüstü işletim sistemleri (desktop operating systems), mobil işletim sistemleri (mobile operating systems).
	Şüphesiz başka çeşit işletim sistemleri de vardır. Popüler masaüstü işletim sistemleri Windows, Mac OS X, Unix ve Linux
	gibi işlemleridir. Popüler mobil işletim sistemleri Android ve IOS'dur.

	Açık kaynak kodlu yazılım, özgür yazılım ve mülkiyete sahip yazılım: Özgür yazılım (free software) ve açık kaynak kodlu
	(open source) yazılımlar arasında farklar olsa genel olarak aşağıdaki ortak özelliklere sahiptirler:
		- Bedavadır. Kullanılabilmesi için herhangi bir lisans gerekmez.
		- Kaynak kodlar sahiplenilemez. Kaynak koda ekleme yapıldığında ya da bir kaynak kod kullanıldığında kodlar kapatılamaz.
		Onların da açılması gerekir.
		- Çoğaltılabilir, izin almadan kullanılabilir.

	Bunun tam tersi olarak mülkiyete sahip (propriatery) yazlımlardır. Bu yazılımlar para verilerek kullanılır ve izin
	almadan çoğaltılamaz
----------------------------------------------------------------------------------------------------------------------*/

/*----------------------------------------------------------------------------------------------------------------------
	IDE (Integrated Development Environment): Derleyicler ve yorumlayıcılar komut satırından çalışan ve basit arayüzlere
	sahip programlardır. Aslında teorik olarak bir uygulamadaki tüm Java dosyaları ve diğer dosyalar basit bir editör programla
	yazılıp komut satırından derlenebilir. Ancak bu uygulama büyüdükçe zahmetli olmaya başlar. Bu da programcıya zaman
	kaybettirir. Bu amaçla pratikte yazılm geliştirmeyi kolaylaştırmak için IDE denilen yazılımlar kullanılır. IDE'lerde
	örneğin bir takım yardımlar veren editörler, tasarım araçları, test araçları, debug araçları vb. programcının geliştirme
	sırasında kullandığı araçlar bulunur. Java ile uygulama geliştirmede iki tane IDE yoğun olarak kullanılmaktadır:
	Eclipse, IntelliJIDEA. Biz kursumuzda belirli bir zaman (yaklaşık kursun yarısına kadar) Eclipse, sonrasında IntelliJIDEA
	kullanacağız.
----------------------------------------------------------------------------------------------------------------------*/



/*----------------------------------------------------------------------------------------------------------------------

----------------------------------------------------------------------------------------------------------------------*/
/*----------------------------------------------------------------------------------------------------------------------

----------------------------------------------------------------------------------------------------------------------*/
/*----------------------------------------------------------------------------------------------------------------------

----------------------------------------------------------------------------------------------------------------------*/
/*----------------------------------------------------------------------------------------------------------------------

----------------------------------------------------------------------------------------------------------------------*/
